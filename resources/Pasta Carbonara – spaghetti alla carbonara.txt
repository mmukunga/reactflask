Tittel: Pasta Carbonara – spaghetti alla carbonara

Ingredienser:
For 2 porsjoner (kan dobles):

250 gr spaghetti
To eggeplommer
En halv dl kremfløte
150 gr bacon eller pancetta
En liten finhakket løk (kan sløyfes)
En håndfull frisk finhakket flatpersille
En håndfull (75 gr) ferskrevet parmesan
Nykvernet sort pepper etter smak
 

Fremgangsmåte:
Pasta Carbonara er en av Italias store kulinariske retter og er verdsatt og elsket over hele verden. Legg også merke til at pepperen tilsettes i tre stadier, i eggeblandingen, over den nykokte pastaen og over retten på tallerkenen. Det beste er når du får knuste pepperkorn godt blandet inn i pastaen så du får den salte osten, det søtsalte baconet, den friske persillen og det aromatiske pepperet i hver munnfull. 

1. Sett over vann til pastaen og stek baconet gyllent og sprøtt (hvis du bruker løk, tilsett den når baconet begynner å bli gyllent og du kan skru ned varmen).

2. Riv osten. Pisk sammen fløte, eggeplommer, halvparten av parmesanen og noen gode tak med pepperkverna. Du trenger ikke tilsette salt, osten er salt nok.

3. Slå vannet av pastaen og ha den tilbake i kjelen men ikke sett kjelen tilbake på platen, da kan du ende opp med eggerøre.

4. Slå i egg- og fløteblandingen og rør godt til alt er absorbert av spagettien, dette skjer på sekunder. Vend inn baconet, litt mer pepper og persillen.

5. Server med litt ekstra ost og persille på toppen og et ekstra dryss med pepper over.

Buon appetito!


Tag: Bunnpris